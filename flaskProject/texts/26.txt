Powód drugi: budowanie kompetencji kognitywnych, społecznych i emocjonalnych. Dzieci, którym rodzice od niemowlęctwa czytają książki (i z nimi rozmawiają!), już w wieku 3 lat rozumieją dwukrotnie więcej słów niż dzieci, którym nikt nie czytał. Anglosasi nazywają to word gap – ryfą słowną. Wpływa ona lawinowo na kompetencje semantyczno-kognitywne dzieci, jest mocnym predyktorem przyszłego sukcesu edukacyjnego lub jego braku, w zależności, z której strony ryfy dziecko znajdzie się w wieku trzech lat.
Badania wykazały również, że czytanie dzieciom przez rodziców w niemowlęctwie niweluje agresję oraz ryzyko depresji w późniejszych latach życia dziecka, ponieważ buduje fundamenty stabilności emocjonalnej i kompetencje społeczne. Jak udowadniają psycholingwiści, w czytaniu z malutkim dzieckiem ważniejsza jest obecność, dzielenie się książką, wspólne skupienie uwagi i rozmowa niż treść tekstu jako taka. Czytanie jest bardzo mocnym sygnałem odbieranym przez dziecko. Pokazuje, że jest ważne, bo rodzic poświęca mu czas. Wówczas buduje się poczucie własnej wartości, emocjonalna stabilność malucha – to fundament do późniejszych relacji z innymi. Jednocześnie ta sama aktywność, czyli tzw. czytanie dialogowe (czytanie zapraszające dziecko do interakcji), buduje bardzo głębokie powiązanie pozytywnych skojarzeń ciepła, bezpieczeństwa, radości z relacją z drugim człowiekiem, co stanowi niezbędny fundament późniejszych umiejętności interpersonalnych.


