Powód trzeci: czytanie jest ważniejsze od społecznego pochodzenia. Uzupełnieniem stanowiska pediatrów są rozbudowane badania OECD PISA Reading for Change, przeprowadzone na ponad 250 tys. piętnastolatków z 32 krajów. Wynika z nich, że jeśli nastolatek lubi czytać (czyli został nauczony czytania dla przyjemności), to ten fakt będzie miał większy wpływ na jego sukces edukacyjny niż jego pochodzenie socjoekonomiczne.
Inaczej rzecz ujmując, dzieci ze środowisk uprzywilejowanych dostają „w prezencie” w domu bardzo dużo: na ogół ich rodzice z nimi czytają, rozmawiają i stymulują w ten sposób ich rozwój. Dzieci z domów intelektualnie uboższych dostają znacząco mniej, przychodzą do szkoły z niższymi kompetencjami, są po niekorzystnej stronie wspomnianego word gap.
Wiele pisze się o nieodwracalności nierówności społecznych, ich niesprawiedliwości. Badacze PISA wykazali, że jeśli nauczymy dziecko czytania dla przyjemności, to czytając, samo nadrobi te teoretycznie nieusuwalne braki kompetencyjne. A zatem proste, banalne wręcz, czytanie dla przyjemności nagle okazuje się metodą niwelowania różnic statusowych.
Trajektoria życia czytającego też będzie bardzo pozytywna – dobre wyniki w nauce są udowodnionym predyktorem wysokich zarobków. Warto oczywiście bardzo mocno podkreślić, że nie należy powyższych badań traktować jako zachęty, by dzieciom w okresie przedszkolnym nie czytać, zakładając, że potem to nadrobią. Nadrabianie ryfy słownej nie jest tym, czego powinniśmy naszym dzieciom życzyć.


