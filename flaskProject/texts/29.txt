Powód czwarty: bez czytania nasze rozumowanie stanie się niebezpiecznie uproszczone. W świetle powyższych badań wydaje się jasne, że dzieciom należy czytać i z nimi rozmawiać. Co zatem z dorosłymi? Czy powinniśmy się martwić, że dorośli Polacy czytają tak mało? Powyższe kwestie tłumaczy neuronauka.
Amerykańska badaczka, Maryanne Wolf, pisze: „Opanowanie umiejętności czytania przez człowieka wymagało powstania nowego obwodu w naszych mózgach, który pojawił się ponad 6 tys. lat temu. Ten obwód ewoluował od prostego mechanizmu służącego dekodowaniu podstawowych informacji, jak liczba kóz w stadzie, do obecnego, wysoce skomplikowanego mózgu czytającego. W badaniach pokazuję, jak współczesny mózg umożliwia nam rozwój niektórych z najważniejszych procesów intelektualnych i emocjonalnych: uwewnętrznioną wiedzę, rozumowanie przez analogię, wnioskowanie, przyjmowanie tej czy innej perspektywy, empatię, krytyczną analizę, powstawanie pomysłów. Badania pokazują, że obwód odpowiadający za czytanie, tzw. mózg czytelniczy, nie został dany człowiekowi genetycznie jak wzrok czy posługiwanie się mową; mózg czytelniczy potrzebował odpowiedniego środowiska, by się rozwinąć. Co więcej, dostosuje się do oczekiwań środowiska”.
Jak twierdzi Patricia Greenfield z UCLA, „efektem [braku czytania książek na papierze] jest mniejsza uwaga i mniej czasu alokowane na powolniejsze, czasochłonne procesy »głębokiego czytania«, budujące umiejętności wnioskowania, analizy krytycznej i empatii, które wszystkie są warunkiem koniecznym do jakiejkolwiek nauki w jakimkolwiek wieku. Efektem będzie potencjalnie niemożność dużych grup studentów, ich brak możliwości nauczenia się czytania z poziomem analizy krytycznej wystarczającym do zrozumienia skomplikowanej myśli i argumentacji bardziej wymagających tekstów, czy to będzie literatura, nauki ścisłe, testamenty, umowy cywilno-prawne, czy naumyślnie skomplikowane pytania referendalne”.


