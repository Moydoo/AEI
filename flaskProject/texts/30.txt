Powód piąty: czytanie to fundament równości i demokracji. Badacze zajmujący się neuronauką wykazują zatem, że deep reading (tzw. głębokie czytanie), które dziś umożliwia naszym mózgom wykonywanie procesów, dzięki którym rozumiemy bardzo skomplikowane teksty, może zaniknąć w wyniku nieużywania. Naukowcy boją się, że nasze mózgi dostosują się do scrollowania ekranów, zastąpią czytanie przeglądaniem, nauczą się skim readingu, a oduczą się głębokiego czytania, które umożliwia faktyczną analizę rzeczywistości. Oczywiście można sobie wyobrazić szczęśliwe społeczeństwo przyszłości, w którym nikt już nie potrafi „głęboko czytać”, wszyscy zeszli na niższy poziom umiejętności analitycznych. Ale nie taka przyszłość rysuje się przed nami.
Przyszłość, o której pisze Maryanne Wolf, to społeczeństwo, w którym wąska mniejszość zachowała umiejętności głębokiego czytania i powiązane z tym kompetencje krytycznego myślenia, argumentacji, zarządzania, które dają tej mniejszości narzędzia do manipulacji resztą. Upowszechnianie czytania książek to – z tego punktu widzenia – narzędzie umacniania demokracji, wyrównywania szans, niwelowania różnic statusowych. Neuronaukowcy dochodzą do swoich wniosków zdecydowanie innymi metodami niż PISA, ale ich konkluzje są w sumie zbieżne.