Powód szósty: czytanie obniża stres i ryzyko demencji, buduje naszą empatię. Neuropsycholog David Lewis przeprowadził badania, w których wykazał, że czytanie obniża stres u dorosłego człowieka. Lewis przekonuje, że „zaledwie 6 minut czytania wystarczy, by obniżyć poziom stresu o 60%: spowalnia się rytm bicia serca, zmniejszają się napięcia mięśniowe”. Lekarze wykazali, że regularne czytanie obniża także poziom ryzyka demencji. Psychologowie z kolei dowodzą już od lat, że czytanie fikcji literackiej pomaga zrozumieć innych ludzi, różnych od nas, budując naszą empatię i kompetencje społeczne.