Trzy sposoby opowiadania o czytelnictwie. Amerykanie już od lat 90. XX w. używają określenia „prawo do czytania”. Dział badań nad edukacją Center for American Progress wykazał, że dzieci, które nie nauczą się płynnie czytać do końca trzeciej klasy, staną przed wyzwaniami właściwie nie do pokonania, nie tylko w ciągu następnej dekady edukacji, ale także w całym życiu. Nie będą w stanie skończyć szkoły średniej (w USA odsetek jest znaczący), nie odnajdą się na rynku pracy, nie będą świadomymi uczestnikami społeczeństwa obywatelskiego.
Obywatel, by mógł sobie poradzić w wysokoinformacyjnym współczesnym społeczeństwie, faktycznie musi zostać porządnie nauczony obsługiwania narzędzia, jakim jest czytanie ze zrozumieniem na wysokim poziomie. Obywatel ma prawo do czytania, rozumiane jako prawo do bycia nauczonym czytania. Zamiast dyskursu elitarystycznego mamy dyskurs pozytywny, zapraszający, inkluzyjny.
Druga narracja inkluzyjna skupia się wokół czytania dla przyjemności po tym, jak OECD opublikowało wspomniane wcześniej badania Reading for Change. Czytanie dla przyjemności jako udowodniony sposób na niwelowanie różnic statusowych zrobiło bardzo duże wrażenie. Od czasu tej publikacji w 2000 r. organizacje proczytelnicze i ministerstwa edukacji w różnych krajach zmieniają swoje podstawy programowe i akcje społeczne, budując strategie wsparcia nawyku czytania jako przyjemności.
Trzecia z narracji proczytelniczych została wypracowana w gronie badaczy z Amerykańskiej Akademii Pediatrycznej oraz Reach Out and Read i skupia się na podkreślaniu czytania jako sposobu na rozwój mózgu. Apeluje do troski rodziców i politycznych decydentów o przyszłość dzieci. Prof. Zuckerman podkreśla, że właśnie ta narracja wygenerowała zainteresowanie polityków (i w rezultacie potężne finansowanie) w USA.
