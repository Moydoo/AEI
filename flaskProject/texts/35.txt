Czytanie ostatniej strony książki na początku. Ludzie, którzy tego nie robią uważają, że to szaleństwo. Bo niby dlaczego ktoś chciałby wiedzieć, jak historia się zakończy, zanim jeszcze zacznie ją poznawać?! Jednak według naukowców z Uniwersytetu Kalifornijskiego w San Diego ludzie, którzy teoretycznie „psują” sobie frajdę poznając zakończenie, mogą mieć zaskakująco większą przyjemność z późniejszego czytania opowieści. Jeśli tak właśnie rozpoczynasz czytanie każdej książki – nie przestawaj! Ale w imieniu znajomych prosimy, nie zdradzaj zakończenia reszcie.
Wąchanie książek. Jesteś typem czytelnika, którego najczęściej można spotkać z nosem w książce? I to dosłownie?! To oznacza, że jak spora grupa książkowych moli lubisz zapach książek. Niektórzy przepadają za zapachem nowych książek, w których bardzo wyraźnie czuć woń papieru, kleju i atramentu. Ale istnieje też znaczna grupa czytelników, którzy uwielbiają zapach starych książek, a naukowcy z Kolegium Uniwersyteckiego w Londynie dogłębnie zbadali ten przypadek. Według nich starzejący się papier uwalnia cząsteczki, które są podobne do związków chemicznych zawartych w czekoladzie i kawie. Nic więc dziwnego, że zapach ten jest atrakcyjny dla czytelników.
