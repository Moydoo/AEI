W Horizon Zero Dawn zobaczymy kołowy system dialogowy prosto z Mass Effect. Mechanika tworzenia strzał do złudzenia przypomina tę z Far Cry Primal. Wysokie, ruszające się na wietrze trawy są żywcem wyjęte z Uncharted 4. Bohaterka porusza się po śladach niczym Wiedźmin Geralt. Do tego skanuje otoczenie w stylu Batmana z serii Akrham. No i te zrujnowane miasta… jak gdybym przechadzał się w The Last of Us.
Jasne, w branży gier silna inspiracja tytułami konkurencji nie jest niczym nowym. Dawno jednak nie byłem świadkiem tak bezpośredniego, tak jawnego zapożyczania składowych z innych produkcji. Horizon Zero Dawn to nic innego jak zlepek dobrych pomysłów i nowoczesnych trendów, połączony w jeden twór. Trochę tego, trochę tamtego - tytuł dla PS4 to esencja współczesnych gier akcji. Piguła łącząca Wiedźmina, Mass Effect, Batmana, Far Cry, Uncharted, The Last of Us i Assassin’s Creed w jeden byt.