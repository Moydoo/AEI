Kolekcjonowanie monet na ziemiach polskich ma bardzo długą i bogatą tradycję, aczkolwiek w ostatnich latach zajęciem tym parali się głównie prawdziwi pasjonaci. Zmieniła to światowa pandemia, która wywołała największy od niepamiętnych wieków kryzys gospodarczy, a co za tym idzie – spowodowała również ogromny wzrost zainteresowania numizmatyką wśród osób, które dotychczas nie zgłębiały tegoż zagadnienia. Lokowanie kapitału w kruszcze czy właśnie wartościowe monety albo banknoty kolekcjonerskie stało się na tyle popularne, że branża numizmatyczna przeżywa obecnie niesamowitą hossę. W związku z panującym popytem w minionych miesiącach nastąpił znaczący skok cen wspomnianych preciozów o około 20-30%. Chętnych do nabycia historycznych środków płatniczych nie brakuje, zatem organizatorzy aukcji mogą zacierać ręce – takiego zainteresowania tematycznymi wydarzeniami nie było już dawno. Najbliższe, w dodatku niezwykle wysokiej rangi, odbędzie się już w tą sobotę w murach pięciogwiazdkowego hotelu Raffles Europejski Warsaw. Wtedy to dojdzie do licytacji niezwykle rzadkich okazów, wśród których znajdują się m.in. dwie monety Zygmunta III Wazy z kultowej kolekcji Henryka Karolkiewicza. Cena wywoławcza półportugału koronnego wagi 5 dukatów to bagatela 300 tysięcy złotych, zaś dwóch talarów wybitych w srebrze – ćwierć miliona.