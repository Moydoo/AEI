Czytanie książek to nie tylko świetna zabawa i sposób na poszerzenie swojej wiedzy. Czytanie daje nam znacznie więcej praktycznych umiejętności niż się wszystkim wydaje.
Wisława Szymborska powiedziała kiedyś, że „czytanie to najpiękniejsza zabawa, jaką sobie ludzkość wymyśliła”. Nie sposób się nie zgodzić z naszą noblistką. Książki to przede wszystkim źródło rozrywki. Nie ma co do tego wątpliwości. Większość z nas sięga po nie, żeby się zrelaksować, zanurzyć w opowiadanej historii i poznać nowy, zwykle inny, świat.
Każda książka jest jednocześnie ćwiczeniem dla mózgu. Nawet jeśli jej treść jest typowo rozrywkowa. Czytanie wymaga długiego skupienia, czasem wielogodzinnego, a to świetnie wpływa na nasz umysł. Zwłaszcza dziś, w czasach internetu, kiedy stajemy się coraz bardziej niecierpliwi, czytamy tylko dwa czy trzy akapity newsów na portalach z wiadomościami, potrzebne jest nam ćwiczenie, które będzie trzymało w ryzach nasz mózg.
Dzięki książkom poznajemy różne punkty widzenia. Opisywane historie często pokazywane są z różnych perspektyw (perspektyw różnych bohaterów). Dzięki czemu czytelnik zaczyna rozumieć, że kij zawsze ma dwa końce, że często bardzo trudno jest udzielić jednoznacznych odpowiedzi na zadane pytania, że świat nie jest czarno-biały tylko złożony z szarości. Czytanie pomaga nam więc patrzeć na napotkane w życiu problemy z wielu perspektyw, a to daje szansę na lepsze ich zrozumienie, a co za tym idzie na łatwiejsze ich rozwiązanie.
Książki budują u nas także wrażliwość i empatię, czyli umiejętność wczucia się w sytuację drugiego człowieka. Dzieje się to dlatego, że czytelnik podczas czytania obcuje z wieloma bohaterami, może się z nimi zaprzyjaźnić, a przez to wczuć w ich sytuację i lepiej zrozumieć. To bardzo potrzebna umiejętność w czasach, w których wielu z nas w codziennym pędzie nie zauważa drugiego człowieka.
To oczywiste, ale warto o tym przypomnieć. Człowiek oczytany to człowiek elokwentny. Taki, który nie tylko potrafi dobrze mówić, ale przede wszystkim taki, który wie, co mówi. Nie tylko ma bogate słownictwo, ale także potrafi zbudować swoją wypowiedź tak, żeby wyglądała spójnie i logicznie. To niezwykle pożądana umiejętność, która przydaje się zwłaszcza w pracy.

