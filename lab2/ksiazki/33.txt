A co na to Polska? W naszym kraju narracje wokół czytania są różne, czasem lekko histeryczne („Nie czytasz, nie pójdę z tobą do łóżka”), czasem realnie kontrproduktywne („Nie czytasz, nie należysz do elity”), ale przede wszystkim dość mało słyszalne. Tak zwana promocja czytelnictwa to w naszym kraju jeden z pobocznych tematów na biurkach zaangażowanych ludzi edukacji i kultury (i tychże resortów). Nie znajdziemy go natomiast na ogromnej większości biurek biznesu, specjalistów od innowacji, rozwoju gospodarczego, kapitału ludzkiego, celów zrównoważonego rozwoju, zdrowia; nie jest to temat, którym dziś te szerokie środowiska byłyby gotowe się zająć, a tym bardziej, w który chciałyby inwestować i który rozumiałyby jako także swój interes.
A jest w co inwestować! To bodaj jedyne darmowe w użytkowaniu (dzięki bibliotekom publicznym) proste, przyjemne i skuteczne narzędzie umożliwiające polepszenie licznych, różnych i bardzo ważnych wskaźników społecznego dobrostanu: zdrowia psychicznego, wyników edukacyjnych, poziomu konfliktów w szkole i miejscach pracy, innowacyjności, przedsiębiorczości, wyników naukowych, dobrego przywództwa czy sukcesów w biznesie. KPMG wykonało w Wielkiej Brytanii dogłębną analizę kosztów społecznych zbyt niskiego poziomu czytelnictwa tamtejszej młodzieży. Wykazują, że społeczeństwo brytyjskie ponosi corocznie koszt kilku miliardów funtów z tego tytułu. U nas te koszty też są ogromne. Może warto zamiast je ponosić, zainwestować w ich zmniejszenie?
