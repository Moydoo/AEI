Wszyscy mamy jakieś przyzwyczajenia, ale zdaje się, że wielbiciele książek mają swój dodatkowy zestaw. Wąchanie książek, rozpoczynanie od końca czy usilne kończenie każdej rozpoczętej lektury, to tylko kilka najpopularniejszych. W czytaniu, bez wątpienia, jest mnóstwo miejsca na ekscentryczność. Ale powiedzmy sobie to jasno, kto nigdy nie miał na sumieniu czegoś z poniższej listy, niech pierwszy rzuci... książką.
Poruszanie ustami podczas czytania. Jeśli też tak macie, to okazuje się, że jest na to nazwa i naukowe wytłumaczenie. Subwokalizacja to mimowolne wymawianie (także w myślach) czytanego tekstu, które jest wynikiem utrwalonego nawyku szkolnej techniki uczenia się. Podczas gdy w dzieciństwie wypowiadaliśmy sylaby i słowa na głos, by uczyć się czytać lub lepiej przyswajać materiał, subwokalizacja w dorosłym życiu nie jest do końca pożądanym przyzwyczajeniem. Często pomaga w lepszym zrozumieniu tekstu, ale stanowi też główną barierę w zwiększeniu tempa czytania, dlatego to nawyk, który warto pokonać. Jak to zrobić? Połóż palce na ustach lub strunach głosowych, by być bardziej świadomym, tego co robisz podczas czytania. Możesz też spróbować szczelnego zaciskania warg lub przyciśnięcia końca języka do zębów.
