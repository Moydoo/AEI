W ramach inwestycji Toyota rozbudowała w Wałbrzychu zakład Odlewni o 1700 m2 na potrzeby nowej linii odlewania obudów oraz zainstalowała w obecnej hali skrzyń biegów nowe linie obróbcze i linię montażu.
Wraz z uruchomieniem projektu TMMP rozpoczyna po raz pierwszy w historii produkcję silników elektrycznych MG1 stanowiących integralną część elektrycznej przekładni hybrydowej. Dodatkowo jesienią bieżącego roku w Wałbrzychu uruchomiona zostanie bliźniacza linia przekładni, a na początku przyszłego roku kolejna linia produkcji silników hybrydowych TNGA 1,5 l. W ten sposób produkcja elektrycznych napędów hybrydowych do Toyoty Yaris i Yaris Cross zostanie podwojona. W związku z tymi projektami zakład w Wałbrzychu prowadzi intensywne działania rekrutacyjne zmierzające do zatrudnienia dodatkowo ponad 300 pracowników.
„Z uwagi na popularyzację napędów hybrydowych w Europie, których udział w całkowitej sprzedaży Toyoty systematycznie rośnie i w 2020 roku wyniósł aż 54%, Toyota zwiększa produkcję kluczowych komponentów w naszych zakładach. Rozpoczynając po raz pierwszy produkcję silników elektrycznych, budujemy nie tylko nowe linie produkcyjne, ale również wiedzę i doświadczenie naszych pracowników w kierunku elektromobilności” – podkreśla Dariusz Mikołajczak, prezes Toyota Motor Manufacturing Poland.
Po całkowitym uruchomieniu obecnych projektów w 2022 roku w polskich zakładach Toyoty w Wałbrzychu i Jelczu-Laskowicach funkcjonować będzie łącznie aż sześć linii produkcyjnych głównych podzespołów hybrydowych, w tym trzy linie elektrycznych przekładni hybrydowych oraz trzy linie silników zaprojektowanych w architekturze TNGA. Dodatkowo w roku 2020 w TMMP rozpoczął działalność Dział Testów i Oceny Napędów Hybrydowych, którego celem jest przyspieszenie procesu testowania napędów hybrydowych oraz lokalizacji produkcji komponentów hybrydowych w Europie. Wraz z obecnie realizowanymi projektami poziom inwestycji w obu zakładach do końca 2022 wzrośnie do prawie 6 miliardów złotych, możliwości produkcyjne do 1,65 miliona podzespołów rocznie, a zatrudnienie do ponad 3000 osób.