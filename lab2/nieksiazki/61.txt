Oprócz dostarczania roślinie odpowiedniej ilości światła, musimy również zapewnić jej odpowiednią ilość wody dostosowaną do jej zapotrzebowania. Do podlewania roślin najlepiej nadaje się odstana woda w temperaturze pokojowej. Woda powoduje, że roślina może rosnąć i się rozwijać, jednak jej nadmiar nie jest wskazany. Częstotliwość podlewania zależy od wymagań rośliny, od wielkości doniczki, w której roślina rośnie oraz od temperatury panującej w pomieszczeniu. Im więcej liści tym szybciej woda przez nie transpiruje i tym więcej wody roślina potrzebuje. Również wysoka temperatura i niska wilgotność powietrza w pomieszczeniu powoduje zwiększone zapotrzebowanie na wodę. Jeśli po podlaniu woda wycieknie na podstawkę, należy ją zlać. Nadmiar wody może powodować gnicie korzeni. U rośliny, która została przelana można zauważyć zasychające końcówki liści lub nawet całych liści. Nadmiar wody może również doprowadzić do obumarcia całej rośliny. Istotna jest również pora dnia, kiedy podlewamy rośliny. Najlepiej robić to rano. Jeśli rośliny stoją na parapecie unikajmy podlewania ich w momencie największego nasłonecznienia.