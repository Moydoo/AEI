Rośliny czerpią wszystkie substancje odżywcze z podłoża. Rośliny doniczkowe mają ograniczoną ilość ziemi w doniczce, dlatego tak ważne jest, aby dostarczać im składniki mineralne. Ponieważ rośliny maja różne wymagania, nawożenie musimy dostosować do poszczególnej grupy roślin. Najlepiej wybrać preparat przeznaczony do konkretnej rośliny. Innego nawożenia wymagają storczyki, innego kaktusy, a jeszcze innego paprocie. Oprócz tego dla jakiej rośliny przeznaczony jest dany nawóz zwróćmy również uwagę na jego formę. I tak nawozy płynne przeznaczone dla konkretnej grupy roślin rozcieńczamy wodą zgodnie z zaleceniami producenta. Zastosowanie takiego nawozu daje szybki efekt np. w postaci lepszego wybarwienia liści, czy większej ilości zawiązanych kwiatów. Poprawia również ogólną formę rośliny. Podobnie działają nawozy krystaliczne, które również należy rozpuścić w wodzie i takim roztworem podlać roślinę, dla której dany nawóz jest przeznaczony. Nawozy te należy stosować systematycznie, aby roślina miała stały dostęp do składników odżywczych i prawidłowo się rozwijała. Występują również nawozy w formie stałej. Możemy kupić nawozy długodziałające w postaci granulek, które miesza się z wierzchnią warstwą ziemi w doniczce lub stosuje się je w czasie przesadzania rośliny. Granulki nawozu długodziałającego mogą być ze sobą posklejane tworząc charakterystyczne koreczki.