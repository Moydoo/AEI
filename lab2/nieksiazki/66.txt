Producenci Killzone’a są świetni, jeżeli chodzi o tworzenie pięknych widokówek oraz silników graficznych. Gdy dochodzi jednak do sprzedawania opowieści, narracji oraz emocji, studio całkowicie się wykładało. Dlatego nawet po 25 godzinach z Horizon Zero Dawn, wciąż trudno mi uwierzyć, że to naprawdę ich produkcja.
Twórcom należy się uznanie, że tym razem naprawdę, naprawdę starali się stworzyć ciekawą opowieść. Do perfekcji opanowali poziom detali i mimikę bohaterów. Próbowali tchnąć życie w najważniejsze postaci, nadać im wyjątkowości oraz charakteru. Starali się serwować nagłe zwroty akcji, a także oddać nam kilka kosmetycznych decyzji do podjęcia.
Oczywiście to wciąż nie jest Wiedźmin 3. Jednak progresja, jaka dokonała się od premiery Killzone ShadowFall, jest widoczna gołym okiem. Horizon Zero Dawn to pierwsza produkcja Guerrilla Games, w którą chce się grać nie tylko dla widoków, wybuchów i grafiki. Twórcom udało się autentycznie zainteresować mnie historią wyrzutka Aloy, walczącego o swoje miejsce w post-post apokaliptycznym świecie.
