Naukowcy podkreślają, że jest to bardzo cenne odkrycie, ponieważ pozwoli badaczom dokładnie przyjrzeć się procesom łączenia galaktyk we wczesnym wszechświecie, a tym samym powstawania podwójnych supermasywnych czarnych dziur. Astronomowie wskazują, że gdy dochodzi do łączenia dwóch dużych galaktyk, od początku zniekształcają się one wzajemnie pod wpływem oddziaływania grawitacyjnego. Te zniekształcenia sprawiają jednocześnie, że do centralnych supermasywnych czarnych dziur wpada znacznie więcej materii, co z kolei „uruchamia” ich kwazary, które blaskiem przyćmiewają całą resztę galaktyki. To intensywne promieniowanie z centrum galaktyki wywiewa z łączących się galaktyk olbrzymie ilości gazu, niejako tłumiąc procesy gwiazdotwórcze (które wymagają gazu jako surowca do tworzenia gwiazd). W efekcie nowa, większa galaktyka powstała w procesie łączenia, staje się spokojną, rozległą galaktyką eliptyczną.