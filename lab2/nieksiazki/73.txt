Jestem pod wielkim wrażeniem, jak rozbudowane oraz istotne mogą być zadania poboczne w Outriders. Przykładowo jedna z opcjonalnych misji zapoznaje nas z genezą tego-złego. Głównego szwarccharakteru, z którym stajemy do walki w wielkim finale. Bez wykonania pobocznego zadania, nie poznamy wielu faktów z życia istoty, a także ominiemy filmową scenę z jej udziałem. Dla osób zwracających uwagę na scenariusz i narrację to w zasadzie nie do pomyślenia. Duża część zadań pobocznych w Outriders mogłaby stanowić część głównego wątku fabularnego. Opcjonalne misje prowadzą nawet do unikalnych, naprawdę dobrze wykonanych lokacji. Są także okazją do ubicia zupełnie nowego przeciwnika, o unikalnym modelu 3D i własnym wpisie do encyklopedii. Dlatego namawiam i apeluję: nie odpuszczajcie zadań pobocznych. Dzięki nim gra jest dłuższa, pełniejsza, ciekawsza oraz bardziej zróżnicowana.