Wiosna to w lesie czas sadzenia. Zazwyczaj dotyczy ono upraw leśnych bądź zalesianych nieużytków porolnych, a drzewka wprowadzane są na otwartej powierzchni. Jednak w tym roku w Nadleśnictwie Spychowo leśnicy mają niecodzienne zadanie i to zakrojone na szeroką skalę. Do lasu trafi aż 320 tys. sadzonek gatunków grądowych, czyli grabu i lipy. Nie są to drzewa, które są cenione przez przemysł drzewny, ale pełnią ważną rolę w środowisku. Wchodzą w skład głównych gatunków na chronionym przez program Natura 2000 siedlisku grądu (wielogatunkowego lasu liściastego). Sadzonki trafią nie na otwartą powierzchnię, ale pod okap drzewostanu, gdzie mają pomóc ograniczyć ekspansję czeremchy amerykańskiej. Krzew ten ocienia glebę i wypiera rodzime gatunki dolnych warstw lasu.
Czeremchę amerykańską jest niezwykle ciężko usunąć. Jest perfekcyjnym kolonizatorem, szybko się rozprzestrzenia, opanowuje teren i stanowi zagrożenie dla bioróżnorodności lasów. W Nadleśnictwie Spychowo opracowano autorską metodę zwalczania tego obcego gatunku. Jest to kombinacja metody mechanicznej (wycinania krzewów czeremchy), chemicznej (precyzyjnego zwalczania herbicydem) oraz biologicznej (tworzenia naturalnej konkurencji dla czeremchy, przez sadzenie rodzimych gatunków drzew).
