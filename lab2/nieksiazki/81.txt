Można też podążyć inną drogą i wybrać po prostu tak duże akwarium, na jakie nas stać pod względem finansowym, mieszkaniowym, czy czasowym. Ważne, że końcowy efekt, który zachwyca swoim pięknem, jest wynikiem naszej pomysłowości, ciężkiej pracy, cierpliwości i sumienności. Wielkość ma w tym przypadku drugorzędne znaczenie, a już na pewno nie jest gwarantem sukcesu czy synonimem piękna.
Sukces można także osiągnąć decydując się na najmniejsze akwarium morskie, a więc nano lub pico reef. Wielu akwarystów zajmujących się akwarystyką morską raczej zniechęca jednak do takiego rozwiązania, ponieważ wbrew pozorom jest ono trudne. Utrzymanie stabilnych parametrów, a zwłaszcza pielęgnacja wymagają systematyczności (cotygodniowe podmiany wody) i sumienności (np. regularne i dokładne czyszczenie z glonów, odpowiedni dobór oraz dozowanie preparatów). Dzięki małym rozmiarom akwarium możemy natomiast robić to wyjątkowo precyzyjnie i szybko reagować, zauważając niepokojące symptomy.
Można zatrudnić firmę do zakładania i serwisowania, można mieć duże akwarium, albo założyć małe, które swoje istnienie zawdzięcza właśnie nam – które pielęgnowaliśmy i doglądaliśmy, aby jego mieszkańcy jak najlepiej się czuli, a nasza miniaturowa rafa piękniała i cieszyła oko. Byśmy z dumą mogli powiedzieć: to jest moje akwarium morskie.
