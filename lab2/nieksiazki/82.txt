Do czynienia możemy mieć z kilkoma różnymi rodzajami carvingu. Najpopularniejszym jest tajski, czyli najstarszy. Tym, co go wyróżnia, jest delikatność, finezja oraz lekkość wzorów, a także szybkość ruchów. Carving tajski obejmuje głównie motywy kwiatowe, zwierzęce oraz duże, łączone kompozycje składające się z wyrzeźbionych warzyw i owoców z akcentami w postaci liści oraz gałęzi. W carvingu tajskim używa się wyłącznie jednego noża – tajskiego.
Kolejna odmiana carvingu to chiński, w którym dominują sceny pochodzące z kultury chińskiej. Rzeźbi się je zostawiając skórkę arbuza i wycinając tło. Najczęściej spotykamy się ze scenami batalistycznymi, elementami chińskiego alfabetu, smokami oraz motywami sportowymi. Do czynienia możemy mieć również z carvingiem europejskim, który jest mieszanką wymienionych powyżej stylów. Prace dotyczyć mogą tutaj różnej tematyki. Najczęściej jednak zostawia się niewielkie ilości skórki arbuza, co ma na celu podkreślenie zastosowanych wzorów i motywów kwiatów, liści, napisów oraz rysunków. Warto wspomnieć tutaj także o rzeźbie przestrzennej, która zbliżona jest do rzeźbienia w kamieniu, drewnie czy lodzie. Tworzone przez carvingowych artystów prace są swoistymi dziełami sztuki wymagającymi bardzo mocno rozwiniętej wyobraźni przestrzennej.