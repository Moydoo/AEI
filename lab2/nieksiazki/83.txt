Już sama historia powstania popularnej planszówki pokazuje, że mamy do czynienia z niezwykle ciekawym tworem. Pewien Portorykańczyk w poszukiwaniu szczęścia postanowił udać się do Ameryki, przed wyjazdem sumiennie studiując ichniejszy język. Pamięć spłatała mu jednak figla i gdy nasz bohater przybył do wymarzonej metropolii, okazało się, że najzwyczajniej w świecie brakuje mu słownictwa. Portorykańczyk zaczął więc opisywać zapomniane słówka w taki sposób, by jak najdokładniej naprowadzić rozmówcę. Jego zaradność i umiejętności, jeśli chodzi o precyzyjny opis danej rzeczy, stały się niemal legendarne i to właśnie na ich bazie zrodził się pomysł na nową grę zespołową. Taboo w mgnieniu oka podbiło serca tysięcy graczy na całym świecie i na dzień dzisiejszy jest jedną z najchętniej kupowanych planszówek. Jeden z fundamentów tak spektakularnego sukcesu Taboo stanowią klarowne i niezwykle intuicyjne zasady, dzięki którym nawet absolutny nowicjusz w świecie gier planszowych nie będzie miał najmniejszych problemów z błyskawicznym przystąpieniem do rozgrywki. Na początek uczestnicy dzielą się na co najmniej dwuosobowe drużyny. Wybrany gracz z danej ekipy losuje kartę z talii, a następnie jego zadaniem jest naprowadzenie pozostałych członków drużyny na odgadnięcie hasła. Brzmi jak dziecinnie proste zadanie, lecz jest tu mały haczyk – nie można używać przy tym żadnego ze słów Taboo zawartych w opisie. Dodatkowo nad całym tym procesem czuwa czas mierzony za pomocą klepsydry oraz – co gorsza – zespół przeciwny.