Nie można wierzyć w opinie, które mówią, że kamperem lub samochodem z przyczepą kempingową można zaparkować praktycznie wszędzie i to w dodatku za darmo. Caravaningowców, jak każdego innego posiadacza własnego samochodu, obowiązują pewne przepisy, których musi bezwzględnie przestrzegać. Biwakowanie na dziko dozwolone jest tylko w kilku krajach Unii Europejskiej, w innych przypadkach należy udawać się do specjalnie wyznaczonych miejsc. Ponadto ograniczenia związane z kempingiem w sezonie bywają znacznie bardziej rygorystyczne, a niestosowanie się do zasad najczęściej powoduje wprowadzenie jeszcze większych restrykcji. Z tego też powodu w Europie pojawia się z roku na rok więcej miast, które nie są przyjazne kamperom.