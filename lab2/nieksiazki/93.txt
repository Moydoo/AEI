Biorąc pod uwagę kolor wody, specyfikę środowiska i występujących tam organizmów, Amazonkę wraz z jej dopływami można sklasyfikować na cieki wodne: białe (whitewater), czarne (blackwater) oraz przejrzyste (clearwater). Właśnie owe typy cieków wodnych stały się wyznacznikiem dla akwarystów w tworzeniu akwariów o biotopie Ameryki Południowej.
Wody Rio Negro – największego lewego dopływu Amazonki – są nieomalże czarne, a dodatkowo ubogie w substancje odżywcze i bardzo kwaśne za sprawą dużej zawartości kwasów huminowych uwalnianych z liści, drzew czy krzewów opadających do rzeki. Charakteryzują się leniwym nurtem i prawie całkowitym brakiem roślinności. Jest to biotop chętnie odtwarzany przez akwarystów, zapewne ze względu na swoją aurę: ciemną, mroczną i tajemniczą. Woda w tego typu akwarium powinna mieć kolor brązowy, co można uzyskać za sprawą torfu, kory drzew albo szyszek olchy. Zbiornik powinien być dość skąpo oświetlony, a nurt wody – niezbyt mocny. Jako podłoża należy użyć drobnego piasku. Do aranżacji można jeszcze wykorzystać korzenie, gałęzie, kawałki drewna czy liście. W takim anturażu można umieścić ryby ławicowe, np. pływającego w górnej części akwarium pstrążenia srebrzystego 