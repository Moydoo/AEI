No dobrze, a co z ludźmi starszymi niż nastolatki? Mózg dorosłego człowieka nie wytworzy już takiej liczby połączeń synaptycznych, jakie powstają w mózgu dziecka do 3 roku życia. Niezrównoważony emocjonalnie dorosły potrzebuje znacznie więcej niż czytania, by odzyskać psychiczną stabilność. Nauczenie czytania dla przyjemności dorosłego, który nigdy tego nie robił, jest niezmiernie trudne.
Dlatego działacze upowszechniający czytanie, znając te badania, skupiają swoje wysiłki w pierwszej kolejności wokół dzieci, tam, gdzie możemy wywrzeć potencjalnie największy wpływ. To w niemowlęctwie zachodzą procesy, które potem trudno nadrobić. Jak piszą badacze Harvard University Center on the Developing Child, „podstawowe zasady neuronauki mówią, że wczesna interwencja prewencyjna będzie bardziej skuteczna i da lepsze wyniki niż remediacja w późniejszym życiu”.


