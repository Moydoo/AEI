Nie bez znaczenia jest także nieco mniej naukowe wytłumaczenie tego, dlaczego ludzie lubią wąchać książki. Prawdopodobnie ich zapach może przypominać różne miłe wydarzenia, chwile lub emocje towarzyszące nam podczas czytania. Może być także przyjemny lub wyzwalający, bo przywodzi na myśl chwile relaksu kojarzące się z czytaniem.
Porzucanie rozpoczętych książek. Istnieje co najmniej kilka powodów, które zniechęcają do ukończenia książki. Są to m.in. wady redakcyjne, czyli nielogiczne zachowanie bohatera, niezręczna proza czy powielające się stereotypy. Ale także coraz powszechniejsze znudzenie czy natłok informacji, które bombardują nas z każdej strony. Według naukowców nasze zachowania w internecie i to, w jaki sposób przyswajamy informacje oraz konsumujemy media, mogą mieć wpływ na podejście do lektury. Tak częste dziś pobieżne czytanie informacji, skupianie się wyłącznie na chwytliwych tytułach i nagłówkach, przerywanie historii w połowie czy przeskakiwanie między różnymi kanałami sprawia, że nie jesteśmy w stanie wytrwać dłużej przy jednej książce. Znudzenie i przyzwyczajenie do ciągłej zmienności czy poszukiwania nowości sprawia, że trudniej skupić się na długiej lub wymagającej lekturze, co w konsekwencji skutkuje jej porzuceniem.
