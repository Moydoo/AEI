Nawozy te uwalniają swoją zawartość pod wpływem wody i temperatury, a roślina może pobierać składniki pokarmowe nawet do 4 miesięcy od aplikacji. Podobne działanie mają również pałeczki nawozowe, które dodatkowo mogą być wzbogacone w środki przeciw szkodnikom roślin. Innym sposobem dostarczenia roślinie składników mineralnych są nawozy stosowane dolistnie. Rośliny, które znoszą moczenie liści możemy spryskiwać odpowiednio rozcieńczonym nawozem. Dostępne są także chusteczki, które oprócz tego, że dostarczają substancji odżywczych dbają również o czystość i zdrowy wygląd roślin. Alternatywą dla nawozów mineralnych są nawozy organiczne. Najłatwiejszy w stosowaniu jest biohumus, którym po rozcieńczeniu podlewamy roślinę. Dostępne są również oborniki granulowane, które możemy przemieszać z wierzchnią warstwą ziemi. Nawozy organiczne poprawiają dodatkowo strukturę gleby. Pamiętajmy, aby wszystkie nawozy stosować zgodnie z zaleceniami producenta. Zbyt duże stężenie nawozu lub zbyt intensywne nawożenie może spowodować uszkodzenie korzeni lub liści, a nawet doprowadzić do zamierania całej rośliny. Uprawiając rośliny  w domu pamiętajmy również o tym, że przeważnie w okresie zimowym spowalniają one swój metabolizm. Nawozy przeznaczone do dokarmiania roślin zimą nie mają w składzie azotu (N), żeby nie pobudzać ich do wzrostu. Zawierają głównie potas, fosfor i mikroelementy, które wpływają na dobrą kondycję kwiatów doniczkowych.

