Nadchodzą ważne zmiany w narodowej strategii szczepienia przeciwko koronawirusowi. Już wkrótce zaszczepimy się w punktach drive-thru, aptekach i zakładach pracy.
Wszystkie planowane zmiany zostały zapowiedziane na dzisiejszej konferencji Michała Dworczyka, pełnomocnika rządu ds. szczepień i premiera Mateusza Morawieckiego. Zmianą numer jeden będzie uruchomienie pilotażowego programu szczepień w tzw. punktach drive-thru, który wystartuje 15 kwietnia.
Następnie, 20 kwietnia otworzą się pierwsze punkty szczepień powszechnych, a 3 dni później, czyli od 23 kwietnia szczepionki podawane będą indywidualnie przez pracowników pogotowia i pielęgniarki. Dwa ostatnie punkty nowego programu to szczepienia w aptekach (w maju) oraz szczepienia w zakładach pracy (przełom maja i czerwca).