Rozwój obecności na rynku e-commerce jest jednym z ważnych elementów ogłoszonej właśnie strategii. Bank zamierza skupić się zarówno na klientach indywidualnych aktywnych zakupowo w Internecie, jak i podmiotach prowadzących sprzedaż online. Tym pierwszym zaoferuje kredyty ratalne i pożyczki gotówkowe dostępne podczas zakupów internetowych. E‑sklepom i platformom e-commerce udostępni m.in. narzędzia wsparcia sprzedaży ratalnej.
– Bank dostrzega duży potencjał kompleksowej obsługi finansowej podmiotów z rynku e‑commerce, których atrakcyjność dodatkowo wzrosła poprzez obecną sytuację związaną z COVID-19. Aby sprostać potrzebom klientów biznesowych, ważne jest połączenie w ramach oferty rozwiązań płatności on-line oraz off-line. Warto zaznaczyć, że Pekao posiada w swojej ofercie wiodące rozwiązania płatności stacjonarnych z wykorzystaniem terminali płatniczych – tłumaczy Leszek Skiba, Prezes Zarządu Banku Pekao S.A.
Bank Pekao od miesięcy czyni starania, by rozwijać usługi w segmencie sprzedaży online. Z końcem marca br. sfinalizował transakcję nabycia pakietu 38,33 proc. akcji Krajowego Integratora Płatności S.A., czyli operatora systemu Tpay. To bramka płatnicza, umożliwiająca klienta polskich banków dokonywanie transakcji za wykorzystaniem bankowości internetowej i mobilnej. Oferuje ona zarówno przelewy błyskawiczne, BLIK-a, jak i płatności kartowe, usługi Google Pay, Visa Checkout, Masterpass czy PayPal.
– W ten sposób powstało strategiczne partnerstwo na rynku e-commerce. Zakup przez Pekao pakietu akcji KIP jest istotnym krokiem wspierającym realizację celów banku w horyzoncie 2024 r., i przede wszystkim osiągnięcie pozycji jednego z liderów płatności e-commerce – podkreśla Wojciech Werochowski, Wiceprezes Banku Pekao S.A., nadzorujący Pion Bankowości Detalicznej.
Pekao ma bogate doświadczenie w obszarze akceptacji płatności kartami i konsekwentnie wzbogaca ofertę o innowacyjne rozwiązania digital i mobile oraz obsługuje około 270 tysięcy klientów firmowych w segmencie mikroprzedsiębiorstw, SME i klientów korporacyjnych. Poprzez współpracę z Tpay, Bank będzie mógł wykorzystać potencjał wzrostowy sektora e-commerce, wzbogacając swoje usługi akceptacji o płatności online tak, aby udostępnić klientom  szeroką ofertę w jednym miejscu.


