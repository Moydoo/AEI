Według filozofa tylko świat idei jest w pełnym znaczeniu światem rzeczywistym. Prawdziwe (lecz wciąż niepełne) poznanie może mieć miejsce tylko w przypadku poznania rozumowego, które dotyczy właśnie idei. Nie można zapomnieć jednak, iż zmysły także dostarczają nam pewnego rodzaju poznania –  jest to jednak poznanie świata zmysłowego i  można tutaj mówić co najwyżej o mniemaniu, domyśle. Platon tak naprawdę uważa, że wiedza jest tylko przypomnieniem, czyli anamnezą. To, czego się dowiadujemy, co poznajemy i czego się uczymy, to rzeczy,których byliśmy świadomi już wcześniej, ale zapomnieliśmy o nich. Dusza człowieka bowiem oglądała Ideę zanim straciła swoją czystość, została uwięziona i zapomniała o tym, co wiedziała. Jeśli zaś chodzi o sposób poznania, to metody empiryczne są oczywiście niewystarczające do badania świata idei –  mogą mieć jedynie zastosowane w nauce o przyrodzie. Aby poznać ideę należy zastosować dialektykę, czyli metodę, w której poznanie jest czyste, bezobrazowe i która polega na zestawieniu pojęć i twierdzeń (które należy analizować i poddawać syntezie). Aby jednak nie przyjmować danych twierdzeń bezkrytycznie, należy te założenia również poddawać badaniom – mamy tu więc połączenie dedukcji z redukcją.  Jednak z drugiej strony możemy na dialektykę patrzeć jak na sztukę prowadzenia dialogu, w którym poprzez zbijanie błędnych tez rozmówcy udaje nam się dojść do prawdy (metoda Sokratesa).
