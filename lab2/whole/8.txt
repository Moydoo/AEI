Czytanie książek – jak znaleźć na nie czas? Nie masz czasu na czytanie książek? A może chcesz znaleźć go więcej? Jak czytać więcej książek i znaleźć na nie czas – nawet, gdy Twój plan dnia jest bardzo napięty?
Przyznam szczerze, że jeszcze nie tak dawno temu sama miałam spory problem z tym, aby wygospodarować sobie w ciągu dnia czas na czytanie. Fakt – czytałam wiele, ale były to z reguły mocno branżowe i specjalistyczne artykuły w zagranicznej sieci, lub treści kursów i szkoleń. Bardzo rzadko sięgałam po książki, a po te “lekkie” – w ogóle.
Z czasem zaczęłam coraz częściej sięgać po ebooki – głównie dlatego, by poszerzyć swoją wiedzę w konkretnych tematach, a tak się składa, że nowe technologie czy marketing to dziedziny, które rozwijają się w mgnieniu oka. Sięganie po literaturę drukowaną w tych tematach niemal w każdym przypadku wiąże się z przyswajaniem nieaktualnych informacji – stąd ebooki, które przecież o wiele łatwiej wydawcom zaktualizować.
