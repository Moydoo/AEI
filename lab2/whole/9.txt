Obecnie niemal każdego dnia spędzam na czytaniu około godziny, pomimo tego, że mój napiety grafik wcale nie uległ większym zmianom i ciągle mam sporo rzeczy na głowie. Co się zatem zmieniło? Cóż… tak szczerze – bardzo dużo i właśnie te zmiany, o których piszę w kolejnych akapitach, pomogły mi czytać więcej książek na codzień. Myślę, że spokojnie sprawdzą się także u Ciebie lub Twoich znajomych, zwłaszcza, że niektóre ze wskazówek są naprawdę bardzo proste i łatwe do wdrożenia.
Po co w ogóle pisze o tym, jak czytać więcej książek? Cóż – mam w tym swoją małą, cichą misję Ten blog powstał między innymi po to, aby ułatwiać życie moim czytelnikom. Od lat dzielę się tutaj swoją wiedzą i sprawdzonymi metodami na zwiększenie produktywności, czy usprawnienie codziennego życia – zarówno w domu jak i w pracy. Dlaczego zatem nie pomóc Wam w ulepszeniu kwestii czytelnictwa? Zwłaszcza, że według informacji udostępnionych przez Bibliotekę Narodową, w 2019 roku jedynie 9% Polaków przeczytało więcej, niż 7 książek, a 39% – przynajmniej jedną. Mnóstwo z nas twierdzi, że nie czytamy, ponieważ nie mamy na to czasu, prawda jest taka, że czas ten bardzo łatwo można sobie wygospodarować.


