brojnik pospolity, nazywany potocznie „wąsaczem”, należy do obszernego grona słodkowodnych ryb sumokształtnych. Zaliczany jest do glonojadów z rodzaju zbrojnikowatych, których wyróżnia się około 70 gatunków. Każdą z tych odmian można spotkać w naturze od Panamy (Ameryka Łacińska) aż po dorzecze Rio de la Plata w Argentynie. Zasiedlają one rwące oraz stojące wody dorzecza Amazonki. W porze deszczowej zbrojniki pospolite przemieszczają się na podmokłe obszary leśne. Osiągają przeważnie wielkość od 12 do 15 cm. Gatunek ten ma bardzo charakterystyczną dla zbrojników budowę – spłaszczone ciało z szeroką głową i dwiema płetwami grzbietowymi. Otwór gębowy zakończony jest specjalną przyssawką, która umożliwia mu przytwierdzanie się do różnych powierzchni i zeskrobywanie glonów. Zbrojnik pospolity nie posiada łusek, bowiem jego skóra jest osłonięta płytkami kostnymi, tworzącymi coś na kształt pancerza.
Zbrojnik pospolity to ryba niezwykle towarzyska, lecz wykazuje duży terytorializm wobec pozostałych zbrojnikowatych. Z uwagi na swoje łagodne usposobienie świetnie pasuje do akwarium towarzyskiego, natomiast łatwa adaptacja do różnych warunków sprawia, że jest polecany początkującym akwarystom. Zbiornik dla tego glonojada powinien być stosunkowo duży i mieć minimum 60 cm długości (zbrojniki trzymane w zbyt małych akwariach karłowacieją – red.). Warto też zadbać o odpowiednią, umiarkowaną twardość wody, silną cyrkulację i właściwą filtrację. Stabilność parametrów wody jest w tym przypadku kluczowa. Jako podłoże możemy zastosować zwykły piasek albo żwir. Ponadto w akwarium powinny znajdować się liczne kryjówki, takie jak małe groty skalne, ceramiczne doniczki bądź łupiny kokosa. Konieczne jest również umieszczenie korzeni czy kawałków drewna, które będą stanowić dla zbrojnika źródło cennego błonnika. Zbrojniki są rybami typowo roślinożernymi, toteż ich dieta powinna obfitować w składniki pochodzenia roślinnego. Można też podawać różnego rodzaju pokarm suchy z dodatkiem spiruliny, urozmaicony gotowaną marchewką, ogórkiem, czy sałatą, a z rzadka pokarm pochodzenia zwierzęcego. Określenie „glonojad” jest w kontekście zbrojnika pospolitego nieco mylące, wszak jedynie dość młode osobniki żywią się glonami, zaś dorosłe zajmują się „sprzątaniem” dna zbiornika.
