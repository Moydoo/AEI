Jeśli szukamy aktywności umysłowej o niezbyt skomplikowanych zasadach, a jednocześnie zmuszającej do nieszablonowego myślenia i przeznaczonej dla szerszego grona osób w różnym wieku, to właśnie Dixit łączy w sobie wszystkie wymienione cechy i w dodatku jest stosunkowo niedrogi. Gra została stworzona przez Jeana Louisa Roubira – francuskiego lekarza, który wykorzystał planszówkę w celach pedagogicznych podczas pracy z trudną młodzieżą. Skuteczność nowatorskiej terapii okazała się imponująca – u pacjentów już po kilku partiach odnotowano inny sposób wypowiedzi oraz znaczący rozwój w kontaktach społecznych. Reguły tej planszówki są na tyle proste, że w mgnieniu oka da się pojąć, o co w niej chodzi. Każdy z graczy otrzymuje własny zestaw złożony z pionka we wskazanym kolorze oraz sześciu kart, których w żadnym wypadku nie pokazuje się rywalom. Pionka należy ustawić na planszy w tzw. punkcie 0, po czym można rozpoczynać rozgrywkę. Podczas danej rundy jedna osoba wciela się w rolę bajarza. Ma on za zadanie opisać dowolnym skojarzeniem lub hasłem wybraną przez siebie kartę. Może to być ulubiony cytat, przysłowie, czy nazwa własna. Pozostali uczestnicy wybierają natomiast spośród swojego zestawu kartę, która ich zdaniem jest najbliższa propozycji bajarza. Największym sprzymierzeńcem okaże się zatem bujna wyobraźnia i szeroki wachlarz różnorakich skojarzeń.